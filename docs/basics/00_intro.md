# Prime cose

Il modo più giusto per iniziare un corso di informatica di base è secondo me è quello di partire spiegando le parole
principali, per essere sicuri che tutti capiscano perfettamente il significato dei termini di uso comune. 

Se durante il corso troveremo altri termini importanti da aggiungere in questo primo assaggio, lo faremo :)

<br>

**Informatica**

Era chiaro che questa doveva essere la prima parola... **informatica** è un neologismo che deriva dalla fusione dei termini "*informazione*" e "*automatica*".

> L'informatica è la ***scienza applicata*** che si occupa dell'elaborazione e della trasmissione delle informazioni mediante procedure automatizzabili.

Se questa è la definizione della disciplina, capite chiaramente come questa non sia in realtà la *Scienza dei Computer*, come vogliono farci credere gli Americani...
ma una disciplina che mette al centro di essa il concetto di informazione, il suo trattamento e la sua trasmissione.<br>
D'altro canto, risulta evidente che in questo momento storico, i computer sono lo strumento principe per raggiungere tale scopo.

A rifletterci attentamente, risulta comunque chiaro come i dispositivi utilizzati siano in rapidissima evoluzione tecnologica: ad esempio, se per me e i vostri
genitori, computer significa *Personal Computer* (portatile o fisso che sia), per i ragazzi della vostra generazione potrebbe più facilmente essere pensato come
*smartphone* e/o il cervellone che sta dietro alla nuova AI... Il mondo cambia rapidamente, ma l'informatica continua ad essere la scienza dell'informazione.

<br>

**Hardware**

Nel linguaggio (inglese) comune, hardware indica genericamente un
manufatto di metallo. L'hardware shop è tipicamente una ferramenta.

In ingegneria, elettronica e informatica con il termine hardware si
indica la parte fisica di un personal computer, ovvero tutte quelle
parti elettroniche, meccaniche, magnetiche, ottiche che ne consentono il
funzionamento; più in generale il termine si riferisce a qualsiasi
componente fisico di una periferica o di una apparecchiatura
elettronica.

<br>

**Software**

In contrapposizione alla parola hardware è stato creato il neologismo
software, che rappresenta la parte logica (e quindi leggera, soft) che
compone il personal computer: sistema operativo, driver e applicazioni
in genere.

> L'unione e la collaborazione di hardware e software è la formula che permette ai moderni dispositivi elettronici di funzionare.
> L'hardware è indispensabile per eseguire il software; il software è indispensabile per trasformare l'hardware da essere un *blocco metallico*
> ad una *scatola magica*.

<br>

**Sistema binario**

Il sistema binario è un sistema di numerazione posizionale a due cifre,
solitamente ZERO e UNO, che sta alla base della moderna informatica ed
elettronica, basata su tecnologie elettriche o magnetiche che ben si
schematizzano con la logica binaria (zero oppure uno, corrente oppure
no, accesso oppure spento, vero oppure falso, polo nord oppure polo
sud).

<br>

**bit**

Un bit, contrazione dell'inglese "***binary digit***", è una cifra
binaria che può essere dunque rappresentata con due singoli stati: lo
zero (0) oppure l'uno (1). E' l'informazione più piccola che si può
discernere e viene utilizzato solitamente, insieme ai suoi multipli, per
misurare la quantità di dati che si riesce a "spostare" nell'unità di
tempo.

<br>

**Byte**

Un byte, il cui nome deriva dalla parola inglese ***bite*** (boccone,
morso; coniato anche per assonanza col termine "bit" ma rinominato per
evitare confusioni accidentali di pronuncia con questo), è una sequenza
di 8 bit diversi, da cui si deduce che sia in grado di assumere 2^8 =
256 possibili valori (da 0 a 255).

La scelta degli 8 bit per identificare un byte ha radici storiche:
servono ad esempio circa 200 livelli di grigio per passare dal bianco al
nero perché l'occhio umano pensi di vedere una sfumatura continua,
servono circa 200 caratteri diversi (lettere accentate comprese) per
scrivere un qualsiasi testo di una lingua occidentale, servono circa 200
livelli di intensità per riprodurre un suono abbastanza fedele.

Il byte è la quantità di memoria necessaria per codificare un "singolo
carattere di testo" in un computer, ed è perciò divenuto l'elemento
base nell'indirizzamento nelle architetture dei computer e viene
considerato come l'**unità di misura dell'informazione**.



## Il Byte e i suoi multipli

I multipli del byte vengono calcolati con una logica binaria, quindi ad
esempio il kilobyte non rappresenta 1000, bensì 2^10 byte! Se
consideriamo però che 2^10^ = 1024, con una piccola approssimazione
riusciamo a capire le grandezze dei suoi multipli.

Vediamo la tabella:

| Multiplo   |    | Potenza  | Descrizione                           |
|------------|----|----------|---------------------------------------|
| kilobyte   | KB | 2^10 B   | Circa 1000 byte                       |
| megabyte   | MB | 2^20 B   | Circa 1000 KB, circa 1.000.000 byte   |
| gigabyte   | GB | 2^30 B   | Circa 1000 MB...                      |
| terabyte   | TB | 2^40 B   | Circa 1000 GB...                      |
| petabyte   | PB | 2^50 B   | ...                                   |
| exabyte    | EB | 2^60 B   | ...                                   |
| zettabyte  | ZB | 2^70 B   | ...                                   |


